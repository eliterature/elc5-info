---
layout: default
lang: fi
---

## Teoshaku

### Electronic Literature Collection Volume 5  

Teoshaku auki: 13. lokakuuta 2025 – 6. tammikuuta 2026

Electronic Literature Organization (ELO) etsii teosehdotuksia viidenteen *Electronic Literature Collection* \-kokoelmaan (ELC5).

ELC-kokoelmia julkaistaan noin viiden vuoden välein, mikä mahdollistaa teknokulttuuristen muutosten ja ilmiöiden havaitsemisen: kuinka ilmiöt syntyvät, vakiintuvat ja katoavat. Viimeisen viiden vuoden aikana olemme kuitenkin todistaneet entistä syvemmän kulttuurin, teknologian, pääoman ja poliittisen vaikutusvallan yhteenkietoutumisen. Vaikka ELC-toimituskollektiivi toivottaa edelleen tervetulleeksi kaikenlaiset digitaalisen kirjallisuuden lähestymistavat, nykytilanne saa meidät hakemaan erityisesti teoksia, jotka lähestyvät kriittisesti, tietoisesti ja refleksiivisesti mediakenttää sekä sitä tuottavaa teknokulttuurista kontekstia; hyödyntävät digitaalisen kirjallisuuden pedagogisia mahdollisuuksia; käsittelevät tai pohtivat ajankohtaisia digitaalisen kulttuurin aiheita kuten tietosuoja, valvonta, data, teknologian ympäristövaikutukset, digitaaliset oikeudet, (dis)informaatio ja saavutettavuus; ja ennen kaikkea teokset jotka kytkevät digitaalisen kirjallisuuden muihin kulttuurin osa-alueisiin ja teemoihin.

Digitaalisen kirjallisuuden teoksiksi katsotaan kaikki teokset, jotka ovat olennaisesti digitaalisuuden muovaamia – olivatpa ne täysin ruudulla, hybridimuotoisia, painettuja tai fyysisissä tiloissa tapahtuvia. Haluamme tuoda esiin teosmuotojen ja tekijöiden monimuotoisuutta. Tähän laajaan käsitykseen kuuluu mm. (mutta ei pelkästään): Twine-teokset, botit, sijaintiperusteiset projektit, sähköposti- tai sosiaalisen median kautta tapahtuvat kertomukset, (kirja)sovellukset, ääni-/video-/kuva-/AR-runous, zinet, pelit, tietokoneen generoima kirjallisuus, fanifiktiot ja muut. Aiemmat kokoelmat (1, 2, 3 ja 4) löytyvät osoitteesta: [http://collection.eliterature.org](http://collection.eliterature.org)

Kuten aiempien kokoelmien kohdalla, sitoudumme teosten arkistointiin ja dokumentointiin, ja etsimme innovatiivisia teoksia, jotka haastavat kirjallisuuden perinteisiä normeja. ELC5-toimituskollektiivi arvostaa muotojen, kielten, identiteettien ja kulttuurien monimuotoisuutta. Tämän vuoksi teoksia voi lähettää millä tahansa kielellä. Haemme erityisesti teoksia:

* Taiteilijoilta, joita ei ole aiemmin julkaistu ELC-kokoelmassa  
* Alueilta, joilla digitaalinen kirjallisuus on vielä uutta, sekä Lähi-idän ja Pohjois-Afrikan kulttuureja, alkuperäiskansoja, ja Aasian valtioita ja saaria edustavia teoksia  
* Opiskelijoilta ja itsenäisiltä taiteilijoilta, jotka ovat tehneet teoksensa joko opintojensa yhteydessä tai omatoimisesti  
* Ryhmiltä, kollektiiveilta tai laboratorioilta, jotka työskentelevät kaikenlaisten digitaalisen kirjoittamisen ja digitaalisen kirjallisuuden muotojen parissa

Viimeisimmän ELC:n julkaisun jälkeen generatiivinen tekoäly ja lohkoketjut ovat saaneet paljon huomiota. Olemme kiinnostuneita teoksista, jotka käyttävät näitä teknologioita kriittisesti ja luovasti purkaakseen vakiintuneihin ja vallitseviin tekoälyjärjestelmiin ja kryptovaluutta-alustoihin liittyviä käsityksiä. Näiden teknologioiden käyttöön perustuvien teosten tulisi painottaa läpinäkyvyyttä, harkintaa ja vastuullisuutta mm. datan, mallien ja ympäristövaikutusten osalta aina kun mahdollista ja tarkoituksenmukaista. Tekijän lausunnon (taiteilijan sanan) tulee selkeästi tuoda esiin teknologian käyttö ja käytön taiteellinen tarkoitusperä.

### Obsolenttien tai saavuttamattomien teosten dokumentaatio

Haluamme sisällyttää kokoelmaan myös dokumentaatioita teoksista, jotka ovat tulleet tai uhkaavat tulla saavuttamattomiksi esimerkiksi vanhentuneiden alustojen (obsolentit teokset), paikkasidonnaisuuden, itsetuhoisuuden tai muiden syiden vuoksi. Jos teos on esimerkiksi suunniteltu tietylle alustalle, joka ei enää ole käytössä (obsolentti), tai jos se on luonteeltaan väliaikainen, toivomme perusteellisia ääni- tai videotallenteita teoksen läpikäynnistä, jotka esittelevät digitaalisen teoksen keskeiset ominaisuudet, mahdollisuudet ja toiminnot. Suositeltava tallennusresoluutio on vähintään 720p (1280x720), ja tiedostokoon ei tulisi ylittää 5 GT per videotiedosto.

Jos perusteellinen video- tai äänitallenne teoksen läpikäynnistä, performanssista tai demosta ei ole teoksen ominaisuuksille sopiva dokumentaatiotapa, toivomme dokumentaatiota sen keskeisistä ominaisuuksista, estetiikasta, olemuksesta ja merkityksistä. Esimerkiksi XR-teoksen kohdalla tämä voi olla tallenne käyttökokemuksesta, joka sisältää teoksen keskeiset ominaisuudet ja elementit, ei pelkkä trailer- tai mainosvideo.

### Hakuohjeet

Lähetä teosehdotuksesi [tämän hakulomakkeen kautta](https://forms.gle/Ftir1rj4NBoBBNJJA).

**Hakemukseen tarvitaan:**

* Itse teos (mikäli koko on alle 1 GT ZIP-tiedostona) **tai** linkki teokseen esimerkiksi Itch.io-alustalla, verkkosivulla tai pilvipalvelussa (Dropbox, Google Drive, ym.).  
* Alustavat metatiedot: tekijä(t), teoksen nimi, kuvaus ja saavutettavuustiedot.  
* (Valinnainen) Videotallenne teoksen kokonaiskokemuksesta tai muu kuvaus (teksti, kuvat) josta käy ilmi teoksen keskeiset ominaisuudet, estetiikka ja tuntu siinä tapauksessa että teosta ei voi helposti itse kokea, pelata tai kokeilla.  
* Lyhyt taiteilijan sana/tekijän lausunto ml. mahdolliset sisältövaroitukset (\~200 sanaa).

#### Määräaika: 6. tammikuuta 2026

### ELC5-toimituskollektiivi

* Dan Cox  
* Élika Ortega  
* Dani Spinosa  
* Zach Whalen

### Kysyttävää?

Sähköposti: [elcvol5@gmail.com](mailto:elcvol5@gmail.com)
