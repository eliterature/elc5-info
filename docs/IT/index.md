# Bando per la presentazione di proposte

Electronic Literature Collection Volume 5\
Accettazione proposte: 13 ottobre 2025 - 6 gennaio 2026

La Electronic Literature Organization (ELO) è alla ricerca di proposte
per il Volume 5 della *Electronic Literature Collection* (ELC).

Le antologie ELC vengono pubblicate a distanza di circa cinque anni, un
periodo che rivela l\'emergere, il consolidarsi e il declinare dei
cambiamenti tecno-culturali. Tuttavia, negli ultimi cinque anni abbiamo
osservato un\'interazione più profonda tra cultura, tecnologia, capitale
e influenza politica. Sebbene noi, Collettivo editoriale ELC,
continuiamo ad accogliere e sostenere una molteplicità di approcci alla
e-lit, questo contesto ci spinge a ricercare specificamente opere che
privilegiano posture critiche, consapevoli e riflessive nei confronti
dei media e dei panorami tecno-culturali che plasmano tali media; opere
che privilegiano le pedagogie facilitate dalla e-lit; opere che
rispondono a o riflettono su problematiche attuali e urgenti della
cultura digitale, come la privacy, la sorveglianza, i dati, gli effetti
ambientali, i diritti digitali, la (dis)informazione e l\'accesso; in
sostanza, opere che collegano la e-lit ad altri ambiti e alle questioni
più stringenti della produzione culturale.

Consideriamo opere letterarie idonee tutte le opere che sono
fondamentalmente plasmate dalla loro natura digitale, indipendentemente
dal fatto che esistano esclusivamente su schermo, in formati ibridi, in
forma cartacea o in spazi fisici. Allo stesso modo, vogliamo evidenziare
la diversità di forme e autorialità; ciò include, ma non si limita a:
opere realizzate con Twine, bot, progetti locativi, narrazioni che si
sviluppano tramite e-mail o social media, app relative ai libri, poesia
sonora/visiva/AR, zine, giochi, letteratura generata al computer, opere
di fan fiction e altro ancora. Esempi delle tipologie di opere
precedentemente raccolte nei volumi 1, 2, 3 e 4 delle ELC sono
disponibili all\'indirizzo:
[http://collection.eliterature.org](http://collection.eliterature.org/).

In linea con le passate edizioni, rinnoviamo il nostro sforzo nella
conservazione e nella documentazione, prestando particolare attenzione
alle opere innovative che sfidano le norme letterarie. Il Collettivo
editoriale ELC5 promuove la diversità di forme, linguaggi, identità e
culture; di conseguenza, accetta e incentiva contributi in qualsiasi
lingua. In particolare, le persone che compongono la redazione
sollecitano le proposte provenienti da:

- Artiste/i non ancora pubblicate/i in una antologia di letteratura elettronica ELC.
- Artiste/i che operano in comunità in cui la e-lit è agli albori e/o che rappresentano culture del Medio Oriente e del Nord Africa, popolazioni indigene, nazioni e isole dell\'Asia.
- Studentesse/i e artiste/i che hanno realizzato opere in classe o in modo autonomo.
- Altri gruppi, collettivi o laboratori coinvolti nello sviluppo di qualsiasi forma di scrittura digitale e di letteratura elettronica.

Nell\'ultimo volume ELC è stata dedicata molta attenzione all\'IA
generativa e alla blockchain; continuiamo ad accogliere con favore le
opere che utilizzano tali tecnologie per defamiliarizzare i modelli
egemonici di IA e le cripto-piattaforme attraverso un coinvolgimento
critico e creativo. Le opere che utilizzano tali tecnologie dovrebbero,
ove possibile e pertinente, dare priorità alla trasparenza,
all\'accuratezza e alla responsabilità riguardo a specifici dataset,
modelli e impatti ambientali: le dichiarazioni autoriali dovrebbero
essere esplicite nel riconoscere il loro utilizzo e le motivazioni
estetiche dell\'opera.

## Documentazione e *Traversal* di opere obsolete o inaccessibili

Il Collettivo editoriale ELC5 è interessato a includere la
documentazione di quelle opere che, a causa di obsolescenza, declino o
chiusura della piattaforma, specificità del sito, autodistruzione o
altri fattori, sono diventate o potrebbero presto diventare
inaccessibili. Se un\'opera è specifica per un luogo o è stata
realizzata o progettata per una piattaforma che non è più supportata o è
stata progettata in modo tale da essere, per sua natura, temporanea o
autodistruttiva, accettiamo l\'invio di *Traversals*
("attraversamenti"), ovvero registrazioni video e audio di un testo
digitale che ne mostrino le possibilità, le capacità e le funzionalità.
Consigliamo di registrare l\'opera in una risoluzione di almeno 720p
(1280x720) e di inviarla come file video singolo di dimensione non
superiore a 5 GB.

Se le opere non necessitano di includere un Traversal, una performance o
una dimostrazione, richiediamo la documentazione delle caratteristiche
principali, dell\'estetica e degli aspetti essenziali dell\'opera e dei
suoi contributi: un\'opera in XR, per esempio, potrebbe includere la
registrazione di una sessione che mostri gli elementi principali o gli
aspetti fondamentali dell\'opera piuttosto che fungere semplicemente da
trailer dell\'opera.

## Come presentare le proposte

Si prega di inviare le candidature **utilizzando questo modulo**.

**Si prega di inviare quanto segue:**

- L\'opera (se inferiore a 1 GB in totale in formato ZIP) o il link all\'opera (se archiviata su una piattaforma come Itch.io, su un sito web o su un servizio di file hosting come Dropbox o Google Drive).

- I metadati iniziali relativi a: autrice/i, titolo dell\'opera, descrizione dell\'opera e opzioni di accessibilità dell\'opera.

- (Facoltativo) Registrazione di un Traversal o documentazione che dimostri le caratteristiche principali, l\'estetica e gli aspetti essenziali dell\'opera nel caso in cui questa non sia facilmente accessibile, riproducibile o fruibile.

- Una breve dichiarazione (\~200 parole) dell\'artista/autrice contenente anche eventuali *content warnings* ("avvisi sui contenuti").

**Termine ultimo per la partecipazione:** 6 gennaio 2026

## Il Collettivo editoriale ELC5

- Dan Cox
- Élika Ortega
- Dani Spinosa
- Zach Whalen

## **Domande?**

Email: [elcvol5@gmail.com](mailto:elcvol5@gmail.com)
