---
layout: default
lang: da
---

# Indkaldelse af bidrag

## Electronic Literature Collection Volume 5

Indsend dit bidrag mellem d. 13. oktober 2025 og d. 6. januar 2026

Electronic Literature Organization (ELO) søger bidrag til den femte
udgave af *Electronic Literature Collection* (ELC).

ELC-samlinger udkommer med cirka fem års mellemrum, en periode, der
afspejler, hvordan teknokulturelle forandringer opstår, konsolideres og
forsvinder. I de sidste fem år har vi imidlertid observeret en dybere
sammenfletning af kultur, teknologi, kapital og politisk indflydelse. Vi
i ELC Editorial Collective er fortsat åbne over for en mangfoldighed af
tilgange til elektronisk litteratur. Dog tilskynder dette landskab os
til specifikt at søge værker, der udviser kritiske, bevidste og
refleksive engagementer med medierne og de teknokulturelle landskaber,
der producerer dem; fokuserer på de pædagogikker, som elektronisk
litteratur faciliterer; forholder sig til eller reflekterer over
aktuelle, presserende spørgsmål inden for digital kultur, såsom
privatliv, overvågning, data, miljøpåvirkninger, digitale rettigheder,
(dis)information og adgang; og ikke mindst værker, der knytter
elektronisk litteratur til andre områder og problemstillinger inden for
kulturproduktion.

Vi betragter litterære værker som værende kvalificerede, hvis de
grundlæggende er formet af deres digitale natur, uanset om de findes på
skærme, i hybridformater, i trykt form eller i fysiske rum. Ligeledes
ønsker vi at fremhæve en mangfoldighed med hensyn til form og
forfatterskab. Dette omfatter, men er ikke begrænset til: Twine-værker,
bots, stedspecifikke projekter, fortællinger, der foregår via e-mail
eller sociale medier, bogapps, lyd-/visuel-/AR-poesi, zines, spil,
computergenereret litteratur, fanfiction-værker og andet. Eksempler på
den bredde af værker, der tidligere er samlet i udgave 1, 2, 3 og 4 af
ELC, findes på
[http://collection.eliterature.org](http://collection.eliterature.org).

I tråd med tidligere udgaver af ELC vægter vi bevarelse og dokumentation
højt, med fokus på innovativt arbejde, der udfordrer litterære normer.
Vi i ELC5 Editorial Collective søger bred repræsentation med hensyn til
form, sprog, identitet og kultur. Derfor er bidrag på alle sprog
velkomne. Redaktionen vil især opfordre til indsendelse af værker fra:

- Personer som ikke tidligere har udgivet materiale i *Electronic Literature Collection*.

- Personer fra områder hvor elektronisk litteratur ikke er veletableret som genre (herunder Danmark) og/eller værker, der repræsenterer kulturer fra Mellemøsten og Nordafrika, oprindelige folkeslag samt nationer og øer i Asien.

- Studerende eller lignende, som har produceret værker som en del af deres uddannelse eller på egen hånd.

- Andre grupper, kollektiver eller laboratorier, der beskæftiger sig med alle former for digital skrivning og elektronisk litteratur.

Siden sidste ELC-udgave har der været stor fokus på generativ AI og
blockchain-teknologi. Vi er særligt interesserede i værker, der bruger
sådanne teknologier til at gøre hegemoniske AI-modeller og
krypto-platforme mindre fremmedgørende gennem kritisk og kreativt
engagement. Værker, der bruger sådanne teknologier, bør prioritere
gennemsigtighed, refleksion og ansvarlighed med hensyn til specifikke
datasæt, modeller og miljøpåvirkninger, i det omfang det er muligt og
relevant. Forfatterens kunstneriske statement bør eksplicit anerkende
brugen af disse teknologier og redegøre for værkets æstetiske
begrundelser.

## Angående dokumentation og gennemgange af forældede eller utilgængelige værker

Vi er interesserede i at inkludere dokumentation af værker der enten er
eller givetvis snart bliver utilgængelige, f.eks. grundet forældelse,
nedlæggelse af platforme, stedspecifikke hensyn, selvdestruktive
mekanismer eller andre faktorer. Såfremt et værk er stedsspecifikt,
bygget eller designet til en platform der ikke længere vedligeholdes
eller er designet på en måde der inkluderer selvdestruktion, så
opfordrer vi til at indsende det som gennemgang (*Traversal*) -- dvs. en
video- eller lydoptagelse af den digitale tekst, der viser dens
muligheder, egenskaber og funktionalitet. Vi anbefaler at optage
gennemgangen i mindst 720p (1280x720) og at det indsendte materiale
holdes til én video- eller lydfil på maks. 5 GB.

Såfremt der er tale om et værk hvor en gennemgang i form af en
performance eller demonstration ikke giver mening, henstiller vi til at
indsende dokumentation af værkets kerneegenskaber, æstetik og essens
samt dets bidrag. Hvis der er tale om et XR-værk kunne dette inkludere
en optagelse af en session med repræsentative elementer eller
kerneaspekter af værket som ikke blot fungerer som en trailer.

## Sådan indsender du et værk

Indsend værker ved at benytte [denne formular](https://forms.gle/Ftir1rj4NBoBBNJJA).

**Inkluder følgende:**

- Værket (hvis det i alt fylder mindre end 1 GB som en ZIP-fil) eller et link til en platform hvor værket kan findes, såsom Itch.io, egen hjemmeside eller en ekstern hosting-service som Dropbox eller Google Drive.
- Metadata ang. forfatter(e), værkets titel, værkbeskrivelse og valgmuligheder vedr. tilgængelighed.
- (Valgfrit.) Optagelse af en gennemgang af værket eller dokumentation, der demonstrerer værkets kerneegenskaber, æstetik og essens, hvis værket ikke umiddelbart kan tilgås, spilles eller interageres med.
- Et kort kunstnerisk statement, inkl. relevante indholdsadvarsler (\~200 ord).

**Frist for indsendelse:** 6. Januar 2026

## ELC5 Editorial Collective

- Dan Cox
- Élika Ortega
- Dani Spinosa
- Zach Whalen

## Spørgsmål?

Email: [elcvol5@gmail.com](mailto:elcvol5@gmail.com)
